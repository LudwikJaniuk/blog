---
title: "Gå sönder lite med mig"
date: 2025-04-12
---

Gå sönder lite med mig

När temperaturerna stiger, grundvattnet sjunker, och torkorna blir allt längre, så påverkas alla men inte jämnt.

När du märker att vintrarna blir allt kortare, eller när ditt kaffe blir dyrt, tänk då på en sinande brunn. Tänk på en misslyckad skörd. Du vidrör samma sak - kommer du se den i sin helhet, eller skärmar du av din syn?

Tiden förfärar mig mest. Alla händelser vi minns med skräck i rösten, de kom och så var de borta, men nu så kommer saker bli värre och värre under loppet av hela mitt liv, vad vi än gör. Jag ser krig över vatten, jag ser utnyttjande och girighet. Jag ser hur de få tar allt, och de många tyst ger sitt tillåtande. Och jag går sönder lite grann när jag ser allt det här. Kan inte du gå sönder med mig?

Åh vilket hemskt budskap! Det vore förståeligt, om du täckte för dina öron, stängde ögonen, och ropade "det är inte sant! inte sant!" som ett barn när det hör att en förälder har en dödlig cancer.

Men du gör våld mot mig när du viskar "det där borde politikerna lösa" och flyger all inclusive till Tunisien. Eller när du ser ner på dem som med egna kroppar försöker stoppa mordmaskinen, och klagar på att de stör.

Gå sönder med mig lite grann, och jag kommer ge dig av mitt hjärta. Vi kommer skydda varandra så länge vi förmår. När vi ger upp på de drömmar vi blev lovade men som aldrig nu kan inträffa, kan vi leva av kärlek i världen som kommer. 
