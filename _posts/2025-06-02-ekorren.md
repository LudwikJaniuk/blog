---
title: "Tänker ekorren på framtiden?"
date: 2025-06-02
---

Tänker ekorren på sin framtid när den gömmer nötter om hösten? Eller gör den det bara för att det "känns rätt"?

Vi människor har en konstig relation till tid och pengar. Vi köper försäkring på småelektronik - trots att vi med säkerhet förlorar på affären. Annars hade ju försäkringsbolaget inte gått med vinst. Varför gör vi så? Ekonomer säger att något är värdefullt om någon vill betala för det. Jag tycker att vi ofta betalar för värdelösa saker. Men ändå gör vi det ibland med en tanke på framtiden - för att undvika framtida olycka är vi beredda att ge upp tid och pengar nu. Det är bara synd att vi inte kan göra samma kalkyl på klimatkrisen, som med säkerhet kommer kosta oss en värdig framtid. 

Fast vänta - det kan vi visst det! När [130,000 individer i 125 olika länder tillfrågades](https://ourworldindata.org/climate-change-support) om de kan tänka sig att ge 1% av sin inkomst för att kämpa mot klimatkrisen, så svarade 69% "ja". Men bara 43% trodde att andra i deras land skulle vara villiga att göra det. Kan det här vara världens största missförstånd? Har vi underskattat varandra så kolossalt?

Jag tror att om fler såg och kände att andra också är villiga att göra uppofringar, så skulle de enklare gå från ord till handling. Därför har jag tillsammans med några andra aktivister lanserat [klimatkalendern.nu](https://www.klimatkalendern.nu) - ett ställe där vi som bryr oss om framtiden kan upptäcka varandra, och inse att vi inte är ensamma - att många andra männskor är som ekorrar.

![En ekorre på min mammas kolonilott](/assets/images/ekorre.jpg)

