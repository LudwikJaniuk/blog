---
title: "Jag har sagt upp mig - vad händer nu?"
date: 2025-10-18
tags: svenska
layout: default
---

De senaste två åren har mitt mål i livet varit att motverka klimatförändringarna. Jag började arbeta med att minska mina utsläpp, därefter att prata med andra och påverka på jobbet, hjälpa till i olika rörelser och vara med i [startups](https://klimatkollen.se/sv/), och hela tiden lära mig en massa. Och nu har jag alltså sagt upp mig på jobbet för att frigöra tid till klimataktivism på heltid - så att jag kan rå på de stora besluten, lagarna, och investeringarna. För det är där vi behöver åtgärder allra mest.

Jag tror den största möjligheten till förändring finns i sociala rörelser som praktiserar fredligt motstånd och ickevåld. Jag är ingen politisk teoretiker, men jag har sett [hur fredliga motståndsrörelser i Sverige fått resultat](https://www.socialchangelab.org/restore-wetlands-campaign), och jag tycker de angriper problemet där kruxet ligger - inte i fler teknologiska lösningar, eller mer medvetandegörande, utan i maktkampen om den politiska viljan. Jag tror samtidigt att även om det finns mycket vi inte lyckas rädda, så är det både moraliskt meningsfullt att ställa sig emot ödeläggelsen av planeten, och så kan det förbereda oss på en hårdare värld, redan nu träna vår samarbetsförmåga och vår solidaritet. Genom engagemang i civilsamhället stärks också demokratin, [som annars håller på att försvagas](https://v-dem.net/). <u>Därför kommer min utgångspunkt vara att hjälpa till i fredliga civila motståndsrörelser i Sverige.</u> Men jag är också öppen för att omvärdera vad som är viktigast att fokusera på. 

Hur ska jag försörja mig då? Just nu kommer jag stå utan försörjning. Jag har dock inga barn, och mina besparingar borde räcka i ett år som jag räknat det - genom att jag kraftigt sänker mina utlägg, och flyttar till ett mycket billigare boende. 

Den som har andra omständigheter än jag hade kanske inte kunnat ta ett likadant beslut. Det är inte min mening att du som läser ska känna press att göra exakt detsamma. Men jag har på det här sättet svarat på frågan <u>"vad är det viktigaste jag kan göra, utifrån mina omständigheter?"</u> - den frågan vill jag att du ställer dig själv. Jag hjälper gärna till som bollplank, om du vill, att tänka ut ett realistiskt första steg för en fråga du brinner i. Det behöver inte ens vara klimatet, bara börja engagera dig för samhällets bästa på något sätt. Jag lovar - du har mycket mer makt än du tror att påverka framtiden.

I brist på stöd kommer jag förr eller senare behöva gå tillbaka till att ägna min tid åt att tjäna pengar. Kan du tänka dig att <u>stötta mig ekonomiskt i längden</u>? Det är det enda sättet som jag kommer kunna ägna 100% fokus på klimatkrisen. Om du med viss rätta tycker att jag redan har det gott nog, [här är andra som behöver det ännu mer](https://www.facebook.com/charlie.andren.56/posts/pfbid0L7TuuYib2oKRwzE1z2iS1W4txgnGTjJ7jMmyG3GVXPJfdxkjsaJSBhctyovddPyDl?rdid=6L1KiWnnoF5x4Auc#).

Från min sida - Jag lovar att göra mitt bästa och samtidigt försöka ta hand om mig själv och andra. Jag lovar att vara ärlig och öppen med det jag inte vet, det som får mig att tvivla. Och jag lovar att hålla kontakten - på den här bloggen kommer uppdateringar som jag hoppas är informativa och underhållande ;)

För att kontakta mig angående hjälp att komma igång själv, frågor om ekonomiskt stöd, eller vad som helst annat: Maila <u>"ludvig punkt janiuk snabel-a proton punkt me"</u>. 

Tack till alla som delat ett fint ord eller hjälpt mig på så många olika sätt!

